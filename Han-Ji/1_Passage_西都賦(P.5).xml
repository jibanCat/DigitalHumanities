<lg type="poem">
  <author></author>
  <head>
    <l>西都賦 </l>
  </head>
  <l>有西都賓問於東都主人曰：「蓋聞皇漢之初經營也，嘗有意乎都河洛矣。輟而弗康，寔用西遷，作我上都。主人聞其故而覩其制乎？」<comment>孝經鈎命決曰：道機合者稱皇。尚書曰：厥既得吉卜，乃經營。東都有河南洛陽，故曰河洛也。鄭玄論語注曰：輟，止也，張衛切。孔安國尚書傳曰：康，安也。穀梁傳曰：葬我君桓公。我君，接上下也。</comment></l>
  <l>主人曰：「未也。願賓攄懷舊之蓄念，發思古之幽情。博我以皇道，弘我以漢京。」<comment>廣雅曰：攄，舒也。孔安國尚書傳曰：蓄，積也。論語，顏淵曰：夫子博我以文。</comment></l>
  <l>賓曰：「唯唯。<comment>禮記曰：父召，無諾，唯而起。</comment></l>
  <l> 「漢之西都，在於雍州，寔曰長安。<comment>漢書曰：秦地於禹貢時跨雍、梁二州，漢興，立都長安。</comment></l>
  <l>左據函谷二崤之阻，表以太華終南之山。<comment>戰國策，蘇秦曰：秦，東有殽、函之固。鹽鐵論曰：秦左殽、函。漢書音義，韋昭曰：函谷關。左氏傳曰：崤有二陵，其南陵夏后臯之墓，其北陵文王所避風雨也。表，標也。山海經曰：華首之山西六十里曰太華之山。毛詩曰：終南何有？有條有枚。毛萇曰：終南，周之名山中南也。</comment></l>
  <l>右界襃斜隴首之險，帶以洪河涇渭之川。眾流之隈，汧涌其西。<comment>長楊賦曰：命右扶風發人，西自襃斜。梁州記曰：萬石城泝漢上七里有襃谷，南口曰襃，北口曰斜，長四百七十里。鹽鐵論曰：秦右隴阨。漢書，幸雍白麟歌曰：朝隴首，覽西垠。尚書曰：導河自積石，南至于華陰。山海經曰：涇水出長城北。尚書曰：導渭自鳥鼠同穴。</comment></l>
  <l>華實之毛，則九州之上腴焉；防禦之阻，則天地之隩區焉。<comment>春秋文耀鉤曰：春致其時，華實乃榮。左氏傳，君子曰：澗溪沼沚之毛。漢書曰：秦地，九州膏腴。楊雄衛尉箴曰：設置山險，盡為防禦。說文曰：隩，四方之土可定居者也，於報切。</comment></l>
  <l>是故橫被六合，三成帝畿。周以龍興，秦以虎視。<comment>漢書音義，文穎曰：關西為橫。孔安國尚書傳曰：被，及也。呂氏春秋曰：神通乎六合。高誘曰：四方上下為六合。三成帝畿，謂周、秦、漢也。樂稽嘉耀曰：德象天地為帝。周禮曰：方千里曰王畿。史記曰：周后稷，名棄，堯、舜時為農師，號后稷，姓姬氏。至孫公劉，周之道興，至文王徙都豐，武王滅紂。孔安國尚書序曰：漢室龍興。史記曰：秦之先，帝顓頊之苗裔，至孝公作咸陽，政并六國，稱皇帝。周易曰：虎視眈眈，其欲逐逐。</comment></l>
  <l>及至大漢受命而都之也，仰悟東井之精，俯協河圖之靈。<comment>漢書曰：漢元年十月，五星聚于東井，沛公至灞上。又曰：以歷推之，從歲星也。此高祖受命之符。尚書雒書曰：河圖，命紀也。然五經緯，皆河圖也。春秋漢含孳曰：劉季握卯金刀，在軫北，字季，天下服。卯在東方，陽所立，仁且明。金在西方，陰所立，義成功。刀居右，字成章。刀擊秦，枉矢東流，水神哭祖龍。然則成功在西，故都長安。</comment></l>
  <l>奉春建策，留侯演成。<comment>漢書曰：高祖西都洛陽，戍卒婁敬求見，說上曰：陛下都洛不便，不如入關，據秦之固。上問張良，良因勸上。是日車駕西都長安，拜婁敬為奉春君，賜姓劉氏。又曰：封張良為留侯也。蒼頡篇曰：演，引也。</comment></l>
  <l>天人合應，以發皇明。乃眷西顧，寔惟作京。 <comment>天，謂五星也。人，謂婁敬也。皇，謂高祖也。四子講德論曰：天人並應。毛詩曰：乃眷西顧，此惟與宅。</comment></l>
  <l>於是睎秦嶺，睋北阜。挾灃灞，據龍首。<comment>說文曰：睎，望也，呼衣切。秦嶺，南山也。漢書曰：秦地有南山。睋，視也，五哥切。北阜，山也。漢書，文帝曰：以北山石為槨。張揖上林賦注曰：豐水出鄠南山豐谷。漢書曰：灞水出藍田谷。山海經曰：華山之西，龍首之山也。</comment></l>
  <l>圖皇基於億載，度宏規而大起。<comment>長楊賦曰：規億載。孔安國尚書傳曰：十萬曰億。爾雅曰：載，年也。小雅曰：羌，發聲也。度與羌，古字通。度或為慶也。</comment></l>
  <l>肇自高而終平，世增飾以崇麗。歷十二之延祚，故窮泰而極侈。<comment>高，高祖。漢書，張晏曰：為功最高，而為漢帝太祖，故特起名焉。漢書，孝平皇帝，元帝庶孫。荀悅曰：諱衎。漢自高祖至于孝平，凡十二帝也。國語曰：天地之所祚。賈逵曰：祚，祿也。</comment></l>
  <l>建金城而萬雉，呀周池而成淵。<comment>鹽鐵論曰：秦四塞以為固，金城千里。鄭玄周禮注曰：雉，長三丈，高一丈。字林曰：呀，大空貌，火家切。說文曰：城有水曰池。</comment></l>
  <l>披三條之廣路，立十二之通門。<comment>周禮曰：匠人營國，方九里，旁三門。鄭玄曰：天子十二門，通十二子也。</comment></l>
  <l>內則街衢洞達，閭閻且千。九市開場，貨別隧分。人不得顧，車不得旋。闐城溢郭，旁流百廛。紅塵四合，煙雲相連。<comment>說文曰：街，四通也，音佳。爾雅曰：四達謂之衢。字林曰：閭，里門也。閻，里中門也。漢宮闕疏曰：長安立九市，其六市在道西，三市在道東。鄭玄周禮注曰：金玉曰貨。薛綜西京賦注曰：隧，列肆道也，音遂。鄭玄禮記注曰：填，滿也。填與闐同，徒堅切。又曰：廛，市物邸舍也，除連切。李陵詩曰：紅塵塞天地，白日何冥冥。</comment></l>
  <l>於是既庶且富，娛樂無疆。都人士女，殊異乎五方。遊士擬於公侯，列肆侈於姬姜。<comment>論語曰：子適衛，冉有僕。子曰：庶矣哉！冉有曰：既庶矣，又何加焉﹖曰：富之。毛詩曰：惠我無疆。又曰：彼都人士。又曰：彼君子女。漢書曰：秦地五方雜錯，富人則商賈為利。列侯貴人，車服僭上。眾庶倣效，羞不相及。鄭玄周禮注曰：肆，市中陳物處也。左氏傳，君子曰：詩云：雖有姬姜，無棄憔悴也。</comment></l>
  <l>鄉曲豪舉，遊俠之雄。節慕原嘗，名亞春陵。連交合眾，騁騖乎其中。<comment>莊子曰：治州閭鄉曲。史記，魏公子無忌曰：平原之遊，徒豪舉耳。文子曰：智過十人謂之豪。漢書曰：秦地豪桀，則游俠通姦。史記曰：平原君趙勝者，趙之諸公子也。諸子中勝最賢，賓客蓋至者數千人。又曰：孟嘗君，名文，姓田氏。孟嘗君在薛，招致諸侯賓客，食客數千人。又曰：春申君者，楚人也，名歇，姓黃氏。考烈王以歇為相，封春申君，客三千餘人。又曰：魏公子無忌者，魏安釐王弟也。安釐王封公子為信陵君，致食客三千。楚辭曰：朝騁騖乎江臯。說文曰：騁，直馳也。又曰：騖，亂馳也，音務。</comment></l>
  <l>若乃觀其四郊，浮遊近縣，則南望杜霸，北眺五陵。名都對郭，邑居相承。英俊之域，紱冕所興。冠蓋如雲，七相五公。<comment>鄭玄周禮注曰：王國百里為郊。漢書曰：宣帝葬杜陵，文帝葬霸陵，高帝葬長陵，惠帝葬安陵，景帝葬陽陵，武帝葬茂陵，昭帝葬平陵。文子曰：智過萬人謂之英，千人謂之俊。蒼頡篇曰：紱，綬也。說文曰：冕，大夫以上冠也。毛詩曰：有女如雲。相，丞相也。漢書，韋賢為丞相，徙平陵。車千秋為丞相，徙長陵。黃霸為丞相，徙平陵。平當為丞相，徙平陵。魏相為丞相，徙平陵。公，御史大夫、將軍通稱也。漢書曰：張湯為御史大夫，徙杜陵。杜周為御史大夫，徙茂陵。蕭望之為前將軍，徙杜陵。馮奉世為右將軍，徙杜陵。史丹為大將軍，徙杜陵。然其餘不在七相之數者，並以罪國除故也。</comment></l>
  <l>與乎州郡之豪傑，五都之貨殖。三選七遷，充奉陵邑。蓋以強幹弱枝，隆上都而觀萬國也。<comment>文子曰：智過百人謂之傑，十人謂之豪。漢書曰：王莽於五都立均官，更名雒陽、邯鄲、臨淄、宛、城都市長安皆為五均司市師。三選，謂選三等之人。七遷，謂遷於七陵也。漢書曰：徙吏二千石、高訾富人及豪傑兼并之家於諸陵，蓋亦以強幹弱枝，非獨為奉山園也。又元帝詔曰：往者，有司緣臣子之義，奏徙郡國人以奉園陵。自今所為陵者，勿置縣邑。然則元帝始不遷人陪陵。自元以上，正有七帝也。春秋漢含孳曰：強幹弱流，天之道。宋均曰：流，猶枝也。左傳曰：魯諸大夫曰：禹會諸侯於塗山，執玉帛者萬國。</comment></l>
  <l> 「封畿之內，厥土千里。逴躒諸夏，兼其所有。<comment>漢書曰：雒邑與宗周通封畿，為千里。又曰：秦地沃野千里，人以富饒。逴躒，猶超絕也。逴，音卓。躒，呂角切。論語，子曰：夷狄之有君，不如諸夏之亡也。</comment></l>
  <l>其陽則崇山隱天，幽林穹谷。陸海珍藏，藍田美玉。<comment>上林賦曰：崇山嵸巃崔嵬。楊雄蜀都賦曰：蒼山隱天。韓詩曰：皎皎白駒，在彼空谷。薛君曰：穹谷，深谷也。漢書，東方朔曰：漢興，去三河之地，止灞、滻以西，都涇、渭之南，北謂天下陸海之地。范子計然曰：玉英出藍田。</comment></l>
  <l>商洛緣其隈，鄠杜濱其足。源泉灌注，陂池交屬。<comment>漢書，弘農郡有商縣、上雒縣。扶風有鄠縣、杜陽縣。說文曰：隈，水曲也，於回切。孔安國尚書傳曰：濱，涯也。又曰：澤鄣曰陂，停水曰池。</comment></l>
  <l>竹林果園，芳草甘木。郊野之富，號為近蜀。<comment>言秦境富饒，與蜀相類，故號近蜀焉。漢書曰：秦地南有巴、蜀、廣、漢山林竹木蔬食果實之饒。爾雅曰：邑外曰郊，郊外曰野。</comment></l>
  <l>其陰則冠<comment>古亂</comment></l>
  <l>以九嵕<comment>子紅</comment></l>
  <l>，陪以甘泉，乃有靈宮起乎其中。秦漢之所極觀<comment>古亂</comment></l>
  <l>，淵雲之所頌歎，於是乎存焉。<comment>漢書，谷口縣九嵕山在西。戰國策，范雎說秦王曰：大王之國，北有甘泉谷口。漢書，公孫卿曰：仙人好樓居。於是上令甘泉作延壽館、通天臺。漢宮闕疏曰：甘泉林光宮，秦二世造。漢書曰：王子淵為甘泉頌。又曰：楊子雲奏甘泉賦。</comment></l>
  <l>下有鄭白之沃，衣食之源。提封五萬，疆埸綺分。溝塍刻鏤，原隰龍鱗。決渠降雨，荷插成雲。五穀垂穎，桑麻鋪棻。<comment>史記曰：韓聞秦之好興事，欲罷，無令東伐。迺使水工鄭國間說秦，令鑿涇水，自中山西抵瓠口為渠，並北山東注洛，溉舃鹵之地四萬餘頃。收皆畝稅一鍾。命曰鄭國渠。又曰：趙中大夫白公，復奏穿渠引涇水，首起谷口，尾入櫟陽，注渭，溉田四千餘頃，因曰白渠。人得其饒，歌之曰：田於何所﹖池陽谷口。鄭國在前，白渠起後。舉插為雲，決渠為雨。涇水一石，其泥數斗。且溉且糞，長我禾黍。衣食京師，億萬之口。天子畿方千里，提封百萬井。臣瓚案：舊說云，提，撮凡也。言大舉頃畝也。韋昭曰：積土為封限也。毛詩曰：疆埸有瓜。周禮曰：十夫有溝。鄭玄曰：遂，廣深各二尺，溝倍之。說文曰：塍，稻田之畦也，音繩。爾雅曰：高平曰原，下濕曰隰。周禮曰：以五穀養病。漢書音義，韋昭曰：黍、稷、菽、麥、稻也。毛詩曰：實穎實栗。毛萇曰：穎，垂穎也。小雅曰：禾穗謂之穎。爾雅曰：鋪，布也，普胡切。王逸楚辭注曰：紛，盛貌也。棻與紛，古字通。</comment></l>
  <l>東郊則有通溝大漕，潰渭洞河。汎舟山東，控引淮湖，與海通波。<comment>言通溝大漕，既達河渭，又可以汎舟山東，控引淮、湖之流，而與海通其波瀾。漢書武紀曰：穿漕渠道渭。如淳曰：水轉曰漕。蒼頡篇曰：潰、旁決也，胡對切。說文曰：洞，疾流也。國語曰：秦汎舟於河，歸糴於晉。史記曰：滎陽下引河東南為鴻溝，以與淮、泗會也。</comment></l>
  <l>西郊則有上囿禁苑，林麓藪澤，陂池連乎蜀漢。繚以周墻，四百餘里。離宮別館，三十六所。神池靈沼，往往而在。<comment>上囿禁苑，即林苑也。羽獵賦曰：開禁苑。穀梁傳曰：林屬於山為麓。鄭玄周禮注曰：澤無水曰藪。漢書有蜀都漢中郡。繚，猶繞也。三輔故事曰：上林連緜，四百餘里。繚，力鳥切。離、別，非一所也。上林賦曰：離宮別館，彌山跨谷。三秦記曰：昆明池中有神池，通白鹿原。毛詩曰：王在靈沼。</comment></l>
  <l>其中乃有九真之麟，大宛之馬。黃支之犀，條支之鳥。踰崑崙，越巨海。殊方異類，至于三萬里。<comment>漢書，宣帝詔曰：九真獻奇獸。晉灼漢書注曰：駒形，麟色，牛角。又武紀曰：貳師將軍廣利斬大宛王首，獲汗血馬。又曰：黃支自三萬里貢生犀。又曰：條枝國臨西海，有大鳥，卵如甕。山海經曰：帝之下都，崑崙之墟，高萬仞。河圖括地象曰：崑崙在西北，其高萬一千里。子虛賦曰：東注巨海也。</comment></l>
  <l> 「其宮室也，體象乎天地，經緯乎陰陽。據坤靈之正位，倣太紫之圓方。<comment>七略曰：王者師天地，體天而行。是以明堂之制，內有太室，象紫微宮；南出明堂，象太微。春秋元命苞曰：紫之言此也，宮之言中也。言天神圖法，陰陽開閉，皆在此中也。周易曰：坤，地道也。楊雄司命箴曰：普彼坤靈，侔天作制。春秋合誠圖曰：太微，其星十二，四方。又曰：紫宮，大帝室也。</comment></l>
  <l>樹中天之華闕，豐冠山之朱堂。因瓌材而究奇，抗應龍之虹梁。列棼橑以布翼，荷棟桴而高驤。<comment>列子曰：周穆王築臺，號曰中天之臺。漢書曰：蕭何立東闕、北闕。周易曰：豐其屋。漢書曰：蕭何作未央宮，潘岳關中記曰：未央宮殿，皆疏龍首山土作之。然殿居山上，故曰冠云，埤蒼曰：瓌瑋，珍琦也。應龍虹梁，梁形似龍而曲如虹也。廣雅曰：有翼曰應龍。爾雅曰：螮蝀，虹也。螮，音帝。蝀，音董。虹，音紅。說文曰：棼，複屋棟也，扶云切。又曰：橑，椽也，梁道切。又曰：翼，屋榮也。爾雅曰：棟謂之桴，音浮。</comment></l>
  <l>雕玉瑱以居楹，裁金璧以飾璫。<comment>言彫刻玉礩，以居楹柱也。爾雅曰：玉謂之彫。郭璞曰：治玉名也。廣雅曰：磌，礩也。瑱與磌，古字通，並徒年切。說文曰：楹，柱也。上林賦曰：華榱璧璫。韋昭曰：裁金為璧以當榱頭。</comment></l>
  <l>發五色之渥彩，光爓<comment>音艷</comment></l>
  <l>朗以景彰。<comment>毛詩曰：顏如渥丹。鄭玄曰：渥，厚漬也，烏學切。字林曰：爓，火貌也。</comment></l>
  <l>於是左墄右平，重軒三階。閨房周通，門闥洞開。列鍾虡於中庭，立金人於端闈。<comment>七略曰：王者宮中，必左墄而右平。摯虞決疑要注曰：凡太極乃有陛，堂則有階無陛也。左墄右平，平者，以文塼相亞次也；墄者，為陛級也，言階級勒墄然，七則切。王逸楚辭注曰：軒，樓板也。周禮，夏后氏世室九階。鄭玄曰：南面三，三面各二也。爾雅曰：宮中門謂之闈，小者謂之閨。毛萇詩傳曰：闥，門內也。史記曰：始皇大收天下兵器，聚之咸陽，銷以為鐘鐻，鑄金人十二，重各千斤，置宮中。徐廣曰：鐻，音巨。毛詩曰：設業設虡。毛萇曰：植曰虡，與鐻古字通也。三輔黃圖曰：秦營宮殿，端門四達，以則紫宮。闥，他曷切。</comment></l>
  <l>仍增崖而衡閾，臨峻路而啟扉。<comment>爾雅曰：仍，因也。仍或為岌，非也。孔安國論語注曰：閾，門限也，胡洫切。又曰：峻，高大也。爾雅曰：闔謂之扉。</comment></l>
  <l>徇以離宮別寢，承以崇臺閒館。煥若列宿，紫宮是環。<comment>孔安國尚書傳曰：徇，循也。爾雅曰：室無東西廂，有室曰寢。又曰：四方而高曰臺。春秋合誠圖曰：紫宮，大帝室，太一之精也。漢書曰：中宮天極星，環之匡衛十二星，藩臣。皆曰紫宮也。</comment></l>
  <l>清涼宣溫，神仙長年。金華玉堂，白虎麒麟。區宇若茲，不可殫論。<comment>三輔黃圖曰：未央宮有清涼殿、宣室殿、中溫室殿、金華殿、太玉堂殿、中白虎殿、麒麟殿，長樂宮有神仙殿。孔安國尚書傳曰：殫，盡也。長年亦殿名。</comment></l>
  <l>增盤崔嵬，登降炤爛。殊形詭制，每各異觀。乘茵步輦，惟所息宴。<comment>毛萇詩傳曰：崔，高大也，茲瑰切。王逸楚辭注曰：嵬，高也，才迴切。廣雅曰：炤，明也，音照。爛，亦明也，力旦切。應劭漢官儀曰：皇后、婕妤乘輦，餘皆以茵，四人輿以行。鄭玄禮記注曰：茵，蓐也，於申切。周易曰：君子以鄉晦入宴息也。</comment></l>
  <l>後宮則有掖庭椒房，后妃之室。合歡增城，安處常寧。茝若椒風，披香發越。蘭林蕙草，鴛鸞飛翔之列。<comment>漢書曰：詔掖庭養視。應劭曰：掖庭，宮人之官。漢官儀曰：捷妤以下皆居掖庭。三輔黃圖曰：長樂宮有椒房殿。漢書曰：班婕妤居增城舍。桓子新論曰：董賢女弟為昭儀，居舍號曰椒風。漢宮閣名，長安有合歡殿、披香殿、鴛鸞殿、飛翔殿。餘亦皆殿名。</comment></l>
  <l>昭陽特盛，隆乎孝成。屋不呈材，牆不露形。裛以藻繡，絡以綸連。隨侯明月。錯落其間。金釭銜璧，是為列錢。翡翠火齊，流耀含英。懸黎垂棘，夜光在焉。<comment>漢書曰：孝成趙皇后弟絕幸，為昭儀，居昭陽舍。其璧帶，往往為黃金釭，函藍田璧，明珠翠羽飾之。音義曰：謂璧中之橫帶也。引漢書注云音義者，皆失其姓名，故云音義而已。說文曰：釭，轂鐵也。列錢，言金釭銜璧，行列似錢也。釭，古雙切。說文曰：裛，纏也，於劫切。又曰：綸，糾青絲綬也。淮南子曰：隨侯之珠，和氏之璧，得之而富，失之而貧。高誘曰：隨侯，漢中國姬姓諸侯也。隨侯見大蛇傷斷，以藥傅而塗之，後蛇於夜中銜大珠以報之，因曰隨侯之珠。蓋明月珠也。李斯上書曰：有隨、和之寶，垂明月之珠。張揖上林賦注曰：翡翠大小如爵，雄赤曰翡，雌青曰翠。韻集曰：玫瑰，火齊珠也。戰國策，應侯謂秦王曰：梁有懸黎，楚有和璞，而為天下名器。左氏傳曰：晉荀息請以垂棘之璧，假道於虞以伐虢。許慎淮南子注曰：夜光之珠，有似明月，故曰明月也。高誘以隨侯為明月。許慎以明月為夜光。班固上云隨侯明月，下云懸黎垂棘，夜光在焉。然班以夜光非隨珠明月矣。以三都合為一寶，經典不載夜光本末，故說者參差矣。西京賦曰：流懸黎之夜光。吳都賦曰：隨侯於是鄙其夜光。鄒陽云：夜光之璧。劉琨云：夜光之珠。尹文子曰：田父得寶玉徑尺，置於廡上，其夜明照一室。然則夜光為通稱，不繫之於珠璧也。</comment></l>
  <l>於是玄墀釦砌，玉階彤庭。碝磩綵緻，琳珉青熒。珊瑚碧樹，周阿而生。<comment>漢書曰：昭陽舍中庭彤朱，而殿上髹漆，砌皆銅沓，黃金塗，白玉階。然墀以髹漆，故曰玄也。釦砌，以玉飾砌也。說文曰：釦，金飾器，枯後切。廣雅曰：砌，戺也，且計切。說文曰：碝，石之次玉也，如兗切。磩，碝類也，音戚。鄭玄禮記注曰：緻，密也。郭璞上林賦注：珉，玉名也。張揖上林賦注曰：珉，石次玉也。廣雅曰：珊瑚，珠也。淮南子曰：崑崙山有碧樹在其北。高誘曰：碧，青石也。韓詩曰：曲景曰阿。然此阿，庭之曲也。</comment></l>
  <l>紅羅風立纚，綺組繽紛。精曜華燭，俯仰如神。<comment>薛綜西京賦注曰：風立纚，長袖貌也。風立，思合切。纚，山綺切。說文曰：綺，文繒也。孔安國尚書傳曰：組，綬也。楚辭曰：佩繽紛其繁飾。王逸曰：繽紛，盛貌也。繽，匹人切。戰國策，張儀謂楚王曰：彼鄭國之女，粉白黛黑，立於衢間，非知而見之者以為神。</comment></l>
  <l>後宮之號，十有四位。窈窕繁華，更盛迭貴。處乎斯列者，蓋以百數。<comment>漢書曰：大星正妃，餘三星後宮。又贊曰：漢興，因秦之稱號，帝正適稱皇后，妾皆稱夫人，號凡十四等云。昭儀位視丞相，婕妤視上卿，娙娥視中二千石，傛華視真二千石，美人視二千石，八子視千石，充依視千石，七子視八百石，良人視七百石，長使視六百石，少使視四百石，五官視三百石，順常視二百石，無涓、共和、娛靈、保林、良使、夜者，皆視百石。毛詩曰：窈窕淑女，君子好逑。史記，華陽夫人姊說夫人曰：不以繁華時樹本。方言曰：迭，代也，徒結切。娙，音刑。</comment></l>
  <l>左右庭中，朝堂百寮之位。蕭曹魏邴，謀謨乎其上。<comment>尚書曰：百寮師師。漢書曰：蕭何，沛人。漢王即皇帝位，拜何為相國。又曰：曹參，沛人也，代蕭何為相國。又曰：魏相，字弱翁，濟陰人也。宣帝即位，代韋賢為丞相。又曰：邴吉，字少卿，魯國人也。宣帝即位，代魏相為丞相。孔安國尚書傳曰：謀，謨也。</comment></l>
  <l>佐命則垂統，輔翼則成化。流大漢之愷悌，盪亡秦之毒螫。<comment>李陵報蘇武書曰：其餘佐命立功之士。易乾鑿度曰：代者赤兌；黃，佐命。宋衷曰：此赤兌者，謂漢高帝也。黃者，火之子，故佐命，張良是也。孟子曰：君子創業垂統，為可繼也。禮記曰：保者慎其身以輔翼之。長楊賦曰：今朝廷出凱悌，行簡易。四子講德論曰：秦之時，處位任政者並施螫毒。說文曰：螫，行毒也，舒亦切。</comment></l>
  <l>故令斯人揚樂和之聲，作畫一之歌。功德著乎祖宗，膏澤洽乎黎庶。<comment>孔叢子曰：孔子曰：古之帝王，功成作樂。其功善者其樂和，樂和則天下且由應之，況百獸乎﹖漢書曰：蕭何薨，曹參代之。百姓歌之曰：蕭何為法，較若畫一。曹參代之，守而勿失。載其清淨，人以寧一。又景帝詔曰：謌者，所以發德；舞者，所以立功。申屠嘉奏曰：高皇帝宜為太祖，孝文帝宜為太宗。史記，太史公曰：成王作頌，沐浴膏澤，而歌詠勤苦。孟子曰：膏澤下於民。孔安國尚書傳曰：黎，眾也。</comment></l>
  <l>又有天祿石渠，典籍之府。命夫惇誨故老，名儒師傅。講論乎六蓺，稽合乎同異。<comment>三輔故事曰：天祿閣在大殿北，以閣秘書。石渠，已見上文。然同卷再見者，並云已見上文，務從省也。他皆類此。爾雅曰：惇，勉也。孔安國尚書傳曰：誨，教也。周禮曰：六藝：禮、樂、射、御、書、數。孔安國尚書傳曰：稽，考也。</comment></l>
  <l>又有承明金馬，著作之庭。大雅宏達，於茲為群。元元本本，殫見洽聞。啟發篇章，校理秘文。<comment>漢書曰：嚴助為會稽太守，帝賜書曰：君猒承明之廬。張晏曰：承明廬在石渠門外。金馬，已見上文。大雅，謂有大雅之才者。詩有大雅，故以立稱焉。漢書，武帝曰：司馬相如之倫，皆辨智閎達。元元本本，謂得其元本也。孔叢子曰：萇弘曰：仲尼洽聞強記。孝經鈎命決曰：丘掇秘文。</comment></l>
  <l>周以鉤陳之位，衛以嚴更之署。總禮官之甲科，群百郡之廉孝。<comment>樂汁圖曰：鉤陳，後宮也。服虔甘泉賦注曰：紫宮外營，勾陳星也。然王者亦法之。薛綜西京賦注曰：嚴更，督行夜鼓也。漢書曰：奉常掌禮儀，屬官有五經博士。天曰：匡衡射策甲科，除太常掌故。又曰：秦分天下為郡縣。又曰：興廉舉孝也。</comment></l>
  <l>虎賁贅衣，閹尹閽寺。陛戟百重，各有典司。<comment>尚書，周公曰：綴衣虎賁。公羊傳曰：贅，猶綴也。贅，之銳切。周禮曰：內小臣奄，上士，又有閽人、寺人。漢書曰：太后盛服，坐武帳，武士陛戟，陳列殿下也。</comment></l>
  <l>周廬千列，徼道綺錯。<comment>史記，衛令曰：周廬設卒甚謹。漢書音義，張晏曰：直宿曰廬。漢書曰：中尉掌徼循京師。如淳曰：所謂遊徼循禁，備盜賊也。</comment></l>
  <l>輦路經營，脩除飛閣。<comment>輦路，輦道也。上林賦曰：輦道纚屬。如淳曰：輦道，閣道也。司馬彪上林賦注曰：除，樓陛也。</comment></l>
  <l>自未央而連桂宮，北彌明光而亘長樂。凌隥道而超西墉，掍建章而連外屬。設璧門之鳳闕，上觚稜而棲金爵。<comment>漢書曰：高祖至長安，蕭何作未央宮。三輔舊事曰：桂宮內有明光殿。毛萇詩傳曰：彌，終也。方言曰：亘，竟也。亘與絙古字通。漢書曰：高祖修長樂宮。薛綜西京賦注曰：隥，閣道也，丁鄧切。毛萇詩傳曰：墉，城也。方言曰：掍，同也，音義與混同，胡本切。漢書曰：建章宮，其東則鳳闕，高二十餘丈，其南有璧門之屬。漢書音義，應劭曰：觚，八觚有隅者也，音孤。說文曰：稜，柧也，柧與觚同。稜，落登切。三輔故事曰：建章宮闕上有銅鳳皇。然金爵則銅鳳也。</comment></l>
  <l>內則別風之嶕嶢，眇麗巧而聳擢。張千門而立萬戶，順陰陽以開闔。爾乃正殿崔嵬，層構厥高，臨乎未央。經駘盪而出馺娑，洞枍詣以與天梁。上反宇以蓋戴，激日景而納光。<comment>三輔故事曰：建章宮東有折風闕。關中記曰：折風，一名別風。廣雅曰：嶕嶢，高也。嶕，茲堯切。漢書曰：建章宮度為千門萬戶，前殿度高未央。然前殿則正殿也。長門賦曰：正殿嵬以造天，其高臨乎未央。高之甚也。崔嵬，高貌也。關中記曰：建章宮有馺娑、駘盪、枍詣、承光四殿。馺，素合切。娑，蘇可切。駘，音殆。枍，烏詣切。天梁，亦宮名也。爾雅曰：蓋戴，覆也。激日景而納光，言宮殿光輝，外激於日，日景下照，而反納其光也。</comment></l>
  <l>神明鬱其特起，遂偃蹇而上躋。軼雲雨於太半，虹霓迴帶於棼楣。雖輕迅與僄狡，猶愕眙而不能階。<comment>漢書曰：孝武立神明臺。王逸楚辭注曰：偃蹇，高貌也。公羊傳曰：躋者何﹖躋，升也。三蒼曰：軼，從後出前也，餘質切。漢書音義，韋昭曰：凡數三分有二為太半。尸子曰：虹霓為析翳。棼，已見上文。爾雅曰：楣謂之梁，靡飢切。方言曰：僄，輕也，芳妙切。鄭玄禮記注曰：狡，疾也，古飽切。字書曰：愕，驚也，五各切。字林曰：眙，驚貌，勑吏切。</comment></l>
  <l>攀井幹而未半，目眴轉而意迷。舍櫺檻而卻倚，若顛墜而復稽。魂怳怳以失度，巡迴塗而下低。<comment>漢書曰：武帝作井幹樓，高五十丈，輦道相屬焉。幹，音寒。司馬彪莊子注曰：井幹，井欄也。然積木有若欄也。蒼頡篇云：眴，視不明也，侯遍切。說文，櫺，楯間子也，力丁切。王逸楚辭注曰：檻，楯也，胡黯切。說文曰：稽，留止也。長門賦曰：神怳怳而外淫。王逸楚辭注曰：怳，失意也，況往切。</comment></l>
  <l>既懲懼於登望，降周流以徬徨。步甬道以縈紆，又杳窱而不見陽。<comment>廣雅曰：懲，恐也。楚辭曰：寤從容以周流，聊逍遙而自恃。毛詩序曰：徬徨不忍去。淮南子曰：甬道相連。高誘曰：甬道，飛閣複道也。說文，縈紆，猶回曲也。又曰：杳，杳窱也。廣雅曰：窈窕，深也。窈與杳同，烏鳥切。窱，他弔切。毛萇詩傳曰：陽，明也。</comment></l>
  <l>排飛闥而上出，若遊目於天表，似無依而洋洋。<comment>廣雅曰：排，推也，簿階切。闥，門闥也。楚辭曰：忽反顧而遊目。王逸楚辭注曰：洋洋，無所歸貌。</comment></l>
  <l>前唐中而後太液，覽滄海之湯湯。揚波濤於碣石，激神岳之嶈嶈。濫瀛洲與方壺，蓬萊起乎中央。<comment>漢書曰：建章宮，其西則有唐中數十里，其北沼太液池，漸臺高二十餘丈，名曰太液，池中有蓬萊、方丈、瀛州、臺梁，象海中仙山。如淳曰：唐，庭也。尚書曰：湯湯洪水方割。蒼頡篇曰：濤，大波。尚書曰：夾右碣石入於河。孔安國曰：海畔山也。毛詩曰：應門將將。說文曰：濫，泛也，力暫切。列子，渤海之中有大壑，其中有山，一曰岱輿，二曰員嶠，三曰方壺，四曰瀛州，五曰蓬萊。</comment></l>
  <l>於是靈草冬榮，神木叢生。巖峻崷崪，金石崢嶸。<comment>神木、靈草，謂不死藥也。史記曰：三神山，仙人不死藥皆在焉。杜預左氏傳注曰：巖，險也。說文曰：峻，峭高也。峻，思俊切。崷，高貌也，慈由切。爾雅曰：崪者，厜厂義也，慈恤切。郭璞方言注曰：崢嶸，高峻也。崢，力耕切。嶸，胡萌切。</comment></l>
  <l>抗仙掌以承露，擢雙立之金莖。軼埃堨之混濁，鮮顥氣之清英。<comment>言承露之高也。漢書曰：孝武又作柏梁、銅柱、承露仙人掌之屬矣。方言曰：擢，抽也，達卓切。金莖，銅柱也。王逸楚辭注曰：埃，塵也。許慎淮南子注曰：堨，埃也，堨與壒同，於害切。鮮，絜也。楚辭曰：天白顥顥。說文曰：顥，白貌，胡暠切。鮮，或為釐，非也。</comment></l>
  <l>騁文成之丕誕，馳五利之所刑。庶松喬之群類，時遊從乎斯庭。實列仙之攸館，非吾人之所寧。<comment>漢書曰：齊人李少翁以方術見上，拜少翁為文成將軍。言上即欲與神通，宮室被服非象神物不至。乃作甘泉宮，中為臺，畫天、地、泰一諸鬼神，而置祭具以致天神。又曰：樂成侯登上書言欒大，天子見大悅。曰：臣之師，有不死之藥可得，仙人可致。乃拜大為五利將軍。毛萇詩傳曰：刑，法也。列仙傳曰：赤松子者，神農時雨師也。服水玉以教神農。又曰：王子喬者，周靈王太子晉也。道人浮丘公，接以上嵩高山。</comment></l>
  <l> 「爾乃盛娛游之壯觀，奮泰武乎上囿。因茲以威戎夸狄，耀威靈而講武事。<comment>史記，相如封禪書曰：斯事天下之壯觀。禮記曰：西方曰戎，北方曰狄。又曰：孟冬之月，天子乃命將帥講武習射御。毛詩序曰：有常德以立武事。</comment></l>
  <l>命荊州使起鳥，詔梁野而驅獸。毛群內闐，飛羽上覆。接翼側足，集禁林而屯聚。<comment>尚書曰：荊及衡陽惟荊州。又曰：華陽黑水惟梁州。然則南方多獸，故命使之。枚乘兔園賦曰：翺翔群熙，交頸接翼。</comment></l>
  <l>水衡虞人，修其營表。種別群分，部曲有署。<comment>周禮，水衡。鄭玄曰：川，流水也；衡，平其大小也。周禮曰：虞人萊所田之野為表。鄭司農曰：表，所以識正行列也。司馬彪續漢書曰：將軍皆有部，大將軍營五部，部有校尉一人，部下有曲，曲有軍候一人。</comment></l>
  <l>罘網連紘，籠山絡野。列卒周匝，星羅雲布。<comment>鄭玄禮記注曰：獸罟曰罘，扶流切。紘，罘之網也，胡萌切。方言曰：絡，繞也，來各切。羽獵賦曰：渙若天星之羅。韓子曰：雲布風動。</comment></l>
  <l>於是乘鑾輿，備法駕，帥群臣。披飛廉，入苑門。<comment>蔡雍獨斷曰：天子至尊，不敢渫瀆言之，故託於乘輿也。又曰：天子出，車駕次第，謂之鹵簿，有法駕。司馬彪曰：法駕，六馬也。漢書武紀曰：長安作飛廉館。</comment></l>
  <l>遂繞酆鄗，歷上蘭。六師發逐，百獸駭殫。震震爚爚，雷奔電激。草木塗地，山淵反覆。蹂躪其十二三，乃拗怒而少息。<comment>世本曰：武王在酆、鄗。杜預左氏傳注曰：酆，在始平鄠東，孚宮切。說文曰：鎬，在上林苑中。鎬與鄗同，胡道切。三輔黃圖曰：上林有上蘭觀。尚書曰：司馬掌邦政，統六師。又曰：百獸率舞。震震爚爚，光明貌也。震，之人切。字指曰：儵爚，電光也，弋灼切。說文曰：電，陰陽激耀也。漢書曰：一敗塗地，廣雅曰：塗，汙也。反覆，猶傾動也。字林曰：蹂，踐也，汝九切。說文曰：蹸，轢也。躪與蹸同，力振切。拗，猶抑也，於六切。</comment></l>
  <l>爾乃期門佽飛，列刃鑽鍭，要趹追蹤。鳥驚觸絲，獸駭值鋒。機不虛掎，弦不再控。矢不單殺，中必疊雙。<comment>漢書，武帝與北地良家子期諸殿門，故有期門之號。又曰：佽飛，掌弋射。佽，音次。蒼頡篇曰：攢，聚也。鑽與攢同，作官切。爾雅曰：金鏃箭羽，謂之鍭，胡溝切。廣雅曰：趹，奔也，古穴切。孔安國尚書傳：機，弩牙也。說文曰：掎，偏引也，居蟻切。又曰：匈奴名引弓曰控。控，引也。</comment></l>
  <l>颮颮紛紛，矰繳相纏。風毛雨血，灑野蔽天。<comment>颮颮紛紛，眾多之貌也。說文曰：颮，古飇字也，俾姚切。周禮曰：矰，矢也。鄭玄曰：結繳於矢謂之矰。矰，高也。說文曰：繳，生絲縷也，之若切。又曰：灑，所買切。</comment></l>
  <l>平原赤，勇士厲，猨狖失木，豺狼懾竄。<comment>郭璞山海經注曰：猨，似獼猴而大，臂長便捷，色黑。蒼頡篇曰：狖，似狸，與救切。爾雅曰：豺，狗足。郭璞曰：腳似狗也。說文曰：狼，似犬，銳頭白頰。淮南子曰：猨狖顛蹶而失木。鄭玄毛詩箋曰：懾，懼也，章涉切。</comment></l>
  <l>爾乃移師趨險，並蹈潛穢。窮虎奔突，狂兕觸蹶。<comment>爾雅曰：潛，深也。慎子曰：獸伏就穢。字書曰：穢，蕪也。爾雅曰：兕，似牛。廣雅曰：蹶踶，跳也。蹶，居衛切。踶，徒帝切。跳，達彫切。</comment></l>
  <l>許少施巧，秦成力折。掎僄狡，扼猛噬。脫角挫脰，徒搏獨殺。<comment>許少、秦成，未詳。說文曰：捉，搤也。搤與扼，古字通，於責切。王弼周易注曰：噬，齧也，音誓。鄭玄禮記注曰：挫，折也，祖過切。何休公羊傳曰：脰，頸也，徒鏤切。爾雅曰：暴虎，徒搏也。郭璞曰：空手執曰搏，補洛切。</comment></l>
  <l>挾師豹，拖熊螭。曳犀犛，頓象羆。超洞壑，越峻崖。蹶嶄巖，鉅石隤。松栢仆，叢林摧。草木無餘，禽獸殄夷。<comment>爾雅曰：狻猊，如虦貓，食虎豹。郭璞曰：即師子也。狻，先丸切。猊，五奚切。虦，音棧。貓，音苗。說文曰：拖，曳也，徒可切。熊，獸，似豕，山居，冬蟄。歐陽尚書說曰：螭，猛獸也，勑離切。郭璞山海經注曰：犀，似水牛而豬頭，黑色，有三蹄三角，一在頂上，一在額上，一在鼻上。又曰：犛，黑色，出西南徼外，力之切。又曰：象，獸之最大者也，長鼻，大者牙長丈。爾雅曰：羆，似熊而黃色。毛萇詩傳曰：嶄巖，高峻之貌也，七咸切。說文曰：仆，頓也。爾雅曰：殄，盡也。杜預左氏傳注曰：夷，殺也。</comment></l>
  <l>於是天子乃登屬玉之館，歷長楊之榭。覽山川之體勢，觀三軍之殺獲。原野蕭條，目極四裔。禽相鎮壓，獸相枕藉。<comment>漢書宣紀曰：行幸長楊宮屬玉觀。服虔曰：以玉飾，因名焉。三輔黃圖曰：上林有長楊宮，爾雅曰：閣謂之臺，有木謂之榭，辭夜切。羽獵賦曰：三軍忙然。楚辭曰：山蕭條而無獸。左氏傳曰：投諸四裔，以禦螭魅。</comment></l>
  <l>然後收禽會眾，論功賜胙。陳輕騎以行炰，騰酒車以斟酌。割鮮野食，舉烽命釂。<comment>左氏傳曰：歸胙于公。毛詩曰：炰之燔之。毛萇曰：以毛曰炰，薄交切。子虛賦曰：割鮮染輪。孔安國尚書傳曰：鳥獸新殺曰鮮。方言曰：烽，虞，望也。郭璞曰：今烽火是也。說文曰：釂，飲酒盡，子曜切。</comment></l>
  <l>饗賜畢，勞逸齊。大路鳴鑾，容與徘徊。<comment>禮記，大路者，天子之車也。白虎通曰：天子大路。周禮曰：巾車掌玉輅。凡馭輅儀，以鑾和為節。鄭玄曰：鑾在衡，和在軾，皆以金鈴也。</comment></l>
  <l>集乎豫章之宇，臨乎昆明之池。左牽牛而右織女，似雲漢之無涯。茂樹蔭蔚，芳草被隄。蘭茝發色，曄曄猗猗。若摛錦布繡，爥燿乎其陂。<comment>三輔黃圖曰：上林有豫章觀。漢書曰：武帝發讁吏穿昆明池。漢宮闕疏曰：昆明池有二石人，牽牛、織女象。毛詩曰：倬彼雲漢。蒼頡篇曰：蔚，草木盛貌。說文曰：隄，塘也，都奚切。爾雅曰：芹茝，蘼蕪。郭璞曰：香草也。茝，齒改切。漢書曰：華曄曄，固靈根。說文曰：曄，草木白華貌。毛詩曰：瞻彼淇澳，綠竹猗猗。毛萇曰：猗猗，美貌。說文曰：摛，舒也，勑離切。楊雄蜀都賦曰：麗靡摛爥，若揮錦布繡。</comment></l>
  <l>鳥則玄鶴白鷺，黃鵠鵁鸛。鶬鴰鴇鶂，鳧鷖鴻鴈。朝發河海，夕宿江漢。沈浮往來，雲集霧散。<comment>上林賦曰：轥玄鶴。爾雅曰：鷺，舂鋤。郭璞曰：白鷺也。說文曰：鵠，黃鵠也。爾雅曰：鴢，頭鵁。郭璞曰：似鳧。鴢，鳥絞切。鵁，呼交切。毛萇詩傳曰：鸛，水鳥也。爾雅曰：鶬，麋鴰也。鴰，音括。郭璞曰：即鶬鴰也。郭璞上林賦注曰：鴇，似鴈，無後指。鴇，音保。杜預左氏傳注曰：鶂，水鳥也，五激切。爾雅曰：舒鳧，鶩。毛萇詩傳曰：鳧，水鳥。鄭玄詩箋曰：鷖，鳧屬也。毛萇詩傳曰：大曰鴻，小曰鴈。孝經鉤命決曰：雲委霧散。</comment></l>
  <l>於是後宮乘輚輅，登龍舟，張鳳蓋，建華旗。袪黼帷，鏡清流。靡微風，澹淡浮。<comment>埤蒼曰：輚，臥車也，士眼切。淮南子曰：龍舟鷁首，浮吹以虞。桓子新論曰：乘車，玉爪華芝及鳳皇三蓋之屬。上林賦曰：乘法駕，建華旗。高誘淮南子注曰：袪，舉也。劉歆甘泉賦曰：章黼黻之文帷。澹淡，蓋隨風之貌也。澹，達濫切。淡，徒敢切。</comment></l>
  <l>櫂女謳，鼓吹震。聲激越，謍厲天。鳥群翔，魚窺淵。<comment>方言曰：楫謂之櫂，直教切。說文曰：謳，齊歌也，於侯切。漢武帝秋風辭曰：簫鼓鳴兮發櫂歌。爾雅曰：越，揚也。聲類曰：謍，音大也，呼宏切。韓詩曰：翰飛厲天。薛君曰：厲，附也。說文曰：翔，回飛也。方言曰：窺，視也，缺規切。</comment></l>
  <l>招白鷴，下雙鵠。揄文竿，出比目。<comment>西京雜記曰：閩越王獻高帝白鷴、黑鷴各一雙。爾雅曰：下，落也。戰國策，更嬴曰：臣能虛發而下鳥。說文曰：揄，引也，音頭。文竿，竿以翠羽為文飾也。毛詩曰：籊籊竹竿。爾雅曰：東方有比目魚焉，不比不行，其名謂之鰈，他合切。</comment></l>
  <l>撫鴻罿，御繒繳。方舟並騖，俛仰極樂。<comment>爾雅曰：繴謂之罿。罿，罬也，竹劣切。郭璞曰：繴，音壁。爾雅曰：大夫方舟。郭璞曰：併兩船。莊子曰：俛仰之間。杜預左氏傳注曰：俛，俯也，音免。</comment></l>
  <l>遂乃風舉雲搖，浮遊溥覽。前乘秦嶺，後越九嵕。東薄河華，西涉岐雍。宮館所歷，百有餘區，行所朝夕，儲不改供。<comment>孔安國尚書傳曰：薄，迫也。河，黃河也。華，華山也。漢書，右扶風美陽縣有岐山。又右扶風有雍縣也。</comment></l>
  <l>禮上下而接山川，究休祐之所用。采遊童之讙謠，第從臣之嘉頌。<comment>尚書曰：並告無辜于上下神祇。又曰：望于山川。列子曰：昔堯理天下五十年，不知天下治歟﹖亂歟﹖堯乃微服遊於康衢，聞兒童謠曰：立我蒸人，莫匪爾極，不識不知，順帝之則。漢書曰：宣帝頗好儒術，王襃與張子僑等並待詔，所幸宮館，輒為歌頌，第其高下，以差賜帛也。</comment></l>
  <l>于斯之時，都都相望，邑邑相屬。國藉十世之基，家承百年之業。士食舊德之名氏，農服先疇之畎畝。商循族世之所鬻，工用高曾之規矩。粲乎隱隱，各得其所。<comment>周易曰：食舊德，貞厲終吉。漢書音義，如淳曰：今隴西俗，麻田歲歲糞種，為宿疇也。尚書曰：濬畎澮。孔安國曰：廣尺深尺曰畎，古犬切。淮南子曰：古者至德之時，賈便其肆，農安其業，大夫安其職，而處士循其道。穀梁傳曰：古者有士人，有商人，有農人，有工人。</comment></l>
  <l> 「若臣者，徒觀跡於舊墟，聞之乎故老。十分而未得其一端，故不能徧舉也。」<comment></comment></l>
</lg>
